---
aliases:
- "/2018/02/17/27237"
title: National Self Determination
date: 2018-02-17
συγγραφείς:
- "Νίκος Μανουσάκης"
type: platypus-review
---

*Η αστική τάξη βάζει πάντα στην πρώτη γραμμή τις εθνικές της διεκδικήσεις. Τις βάζει απόλυτα. Για το προλεταριάτο οι διεκδικήσεις αυτές υποτάσσονται στα συμφέροντα της ταξικής πάλης-Λένιν*[^1]

**I.** Σε ένα ενδιαφέρον κείμενο της ιστοσελίδας Αvant-garde που αναφέρεται στο «εθνικό-σεπαρατιστικό κίνημα στην Καταλονία»[^2] υπάρχει η παρακάτω φράση: “οι κομμουνιστές είναι σε κάθε περίπτωση απέναντι στο πρόγραμμα διεκδικήσεων της δικής τους άρχουσας τάξης”. Η πολιτική τοποθέτηση της Αριστεράς απέναντι στην άρχουσα τάξη ή εν γένει στη δεξιά είναι ζητούμενο στο μέτρο που η Αριστερά εκφράζει την αντίθεσή της στην υπάρχουσα κάθε φορά εκμετάλλευση και καταπίεση αλλά όχι το μόνο χαρακτηριστικό της. Το ζήτημα δεν είναι αν ιστορικά η Αριστερά έπαιρνε θέση, ούτε πως τη δικαιολογούσε αλλά πως η θέση που έπαιρνε επηρέαζε την ίδια της την υπόσταση ως Αριστεράς δηλαδή ως δύναμης προσανατολισμένης στην επαναστατική αλλαγή.

Σε πολλά άρθρα σχετικά με το μακεδονικό ζήτημα παρατηρεί κανείς μία παράξενη ανάπτυξη του θέματος: στην πλειοψηφία τους εκκινούν από ιστορικά ντοκουμέντα και στοιχεία που αποδεικνύουν ότι η Μακεδονία δεν είναι μόνο ελληνική ή ενδεχομένως επιχειρηματολογούν για τις θέσεις του ΚΚΕ την περίοδο πριν και κατά τη διάρκεια του εμφυλίου. Ο τρόπος αυτός ανάπτυξης του ζητήματος μοιάζει εξωτερικά να μιμείται αυτόν της προαιώνιας ιστορικής συγκρότησης ενός έθνους. Αυτό που μένει εν τέλει ανεξήγητο δεν είναι η σημαντική υπεράσπιση της ιστορικής αλήθειας αλλά η σχέση της με τη ριζοσπαστική πολιτική σήμερα. Γιατί η ιστορία θα πρέπει να ακολουθήσει μία «σωστή» και διεθνιστική θέση των κομμουνιστών του προηγούμενου αιώνα; Η μη επίλυση του ζητήματος της ονομασίας μετά από 25 χρόνια καθώς και τα συλλαλητήρια με πατριωτικό πρόσημο θέτουν ακόμα και την πιο ακριβή θέση όσον αφορά την ιστορία μπροστά στον κίνδυνο της αποτυχίας να αποτελέσει σήμερα την κατευθυντήρια γραμμή για την ειρηνική και δημοκρατική συνύπαρξη των δύο λαών.

Το ζήτημα της ονομασίας των Σκοπίων επανάφερε μια σειρά από ιστορικά και πολιτικά ζητήματα. Τα συλλαλητήρια του ’92 παρομοιάστηκαν με αυτά του σήμερα, τα συνθήματα φάνηκαν να επανέρχονται σχεδόν αυτούσια και η στάση των κομμάτων, αν και διαφορετική, φάνηκε να είναι σημείο πολιτικής αντιπαράθεσης. Ωστόσο υπήρχαν και αλλαγές: λιγότερος κόσμος, όχι εμπόλεμη κατάσταση στη Μακεδονία-Σκόπια, όχι επίσημη στήριξη κομμάτων και αδυναμία ιδεολογικής ηγεμονίας των συλλαλητηρίων. Θα μπορούσε κάποια να προσπαθήσει να ερμηνεύσει πολιτικά αυτές τις αλλαγές αλλά ίσως ήταν αναγκασμένη να ξεφύγει από την ιστορία: γιατί η ιστορία δε θα οδηγούσε πολύ μακριά από την πραγματικότητα. Όσοι σήμερα επικαλούνται την ιστορία σαν το μοναδικό κριτήριο είναι ήδη παρωχημένοι αφού η ιστορία κατέληξε στη αμφισβήτηση ακόμα και των ίδιων των λαών: ακόμα και η επίκληση του σφαγέα ΝΑΤΟ στο διαμελισμό της Γιουγκοσλαβίας είναι περισσότερο ένδειξη αδυναμίας των ίδιων των βαλκανικών κρατών και λαών να επιλύσουν τα εθνικά τους ζητήματα παρά υπεράσπισής τους από δυνάμεις της Αριστεράς. Η ανάδυση των εθνικισμών στα Βαλκάνια πριν και μετά τη διάλυση της Γιουγκοσλαβίας δεν είχε τη σφραγίδα του ΝΑΤΟ και η επέμβασή του συνέβη αφότου είχαν ήδη εκδηλωθεί εχθροπραξίες και εκκαθαρίσεις. Το ΝΑΤΟ ως συμμαχία για την ασφάλεια των δυτικών χωρών υιοθέτησε μετά το 1991 ένα καινούριο στρατιωτικό δόγμα που έδινε περισσότερη σημασία στην επέκτασή του σε χώρες του πρώην ανατολικού μπλοκ και στην προετοιμασία για αντιμετώπιση νέων (και διαφορετικών από αυτές του ψυχρού πολέμου) πολιτικών και κοινωνικών καταστάσεων. Η πολιτική του ΝΑΤΟ δεν ήταν προσανατολισμένη απαραίτητα στην ειρήνη ή στην δημοκρατική συνύπαρξη των βαλκανικών λαών αλλά στην διαπραγμάτευση μεταξύ των συμμετεχόντων μπροστά στο ενδεχόμενο ένοπλης σύγκρουσης (ακόμα και μετά το πέρας της σύγκρουσης).[^3] Υπό αυτή την έννοια ταυτόχρονα ενισχύονταν και κατευνάζονταν εθνικισμοί που ήδη είχαν εκδηλωθεί.

Η πολιτική θέση, από όπου και αν προέρχεται, έχει ταυτόχρονα ιδεολογική και πρακτική απόληξη. Απέναντι και στα δύο συλλαλητήρια οργανώθηκαν εξίσου αντισυγκεντρώσεις και πορείες. Ο «δρόμος» όπως συνέβαινε πάντα, εμπεριέχει την ταξική πάλη και ταυτόχρονα μπορεί να την αποδυναμώνει: στο βαθμό που οι δύο στρατοί παρατάσσονται θα αναζητηθεί η εμψύχωση των όσων συμμετέχουν. Η διαμεσολάβηση του κράτους φανερώνει ακόμα τη λανθάνουσα υπόνοια αλλά και ανακούφιση κάποιες φορές (σύμφωνα με τα λόγια ανθρώπων του Αριστερού χώρου) ότι οι στρατοί όχι μόνο δεν έχουν συγκροτηθεί αλλά είναι «στρατοί» οπισθοφυλακής.

**II.** Η αντιμετώπιση του εθνικού ζητήματος από τους πιο επιφανείς μαρξιστές της δεύτερης διεθνούς αποκαλύπτει μία ίσως διαφορετική αντιμετώπιση του εν λόγω ζητήματος: όχι μόνο αυτό της αντιπαράθεσης με τις σοβινιστικές θέσεις αλλά ταυτόχρονα της άρσης των εμποδίων για την από κοινού πολιτική (δεύτερη διεθνή) και κοινωνική (επαναστατικός ταξικός πόλεμος) συνεργασία των εργατικών τάξεων. Ο Λένιν θα προσπαθήσει να αντιμετωπίσει το ζήτημα του εθνικού προσδιορισμού όχι μόνο απέναντι στην άρχουσα τάξη αλλά ταυτόχρονα παίρνοντας τα καλύτερα παραδείγματα που κληρονόμησε από το παρελθόν (αναφορά στο παράδειγμα της Ελβετίας και της Νορβηγίας μετά την απόσχισή της από τη Σουηδία). Για τον ίδιο, το παρελθόν δεν αποδεικνύει την ορθότητα μίας συγκεκριμένης άποψης όσον αφορά το εθνικό ζήτημα για αυτό άλλωστε κριτικάρει τη Λούξεμπουργκ που υποστηρίζει ότι εφόσον η ιστορική εξέλιξη οδήγησε στην οικονομική εξάρτηση της Πολωνίας από τη Ρωσία (της οικονομικά ασθενέστερης από την οικονομικά ισχυρότερη) θα πρέπει να υποταχτούμε σε αυτή και να μην επιδιώξουμε το δικαίωμα της αυτοδιάθεσης γενικά.[^4] Το εθνικό ζήτημα πρέπει να αντιμετωπίζεται κατά περίπτωση με γνώμονα την εξυπηρέτηση της από κοινού και με τους καλύτερους όρους οργάνωσης των προλεταρίων τόσο στις επιμέρους χώρες όπου υπάρχει ζήτημα εθνικής καταπίεσης όσο και διεθνώς. Το δικαίωμα στον εθνικό αυτοπροσδιορισμό είναι η σοσιαλδημοκρατική θέση στο μέτρο που επιτρέπει την καλύτερη προσέγγιση του ζητήματος του σοσιαλισμού τόσο από τους προλετάριους της χώρας που καταπιέζει όσο και της χώρας που καταπιέζεται. Το διακύβευμα του εθνικού προσδιορισμού είναι για τον Λένιν πολιτικό όχι οικονομικό, πόσο μάλλον πολιτιστικό.

Με ποια έννοια όμως είναι πολιτικό; Ας ακολουθήσουμε λίγο τη σκέψη του:

>Το δικαίωμα των εθνών για αυτοδιάθεση σημαίνει αποκλειστικά το δικαίωμα ανεξαρτησίας με την πολιτική έννοια, το δικαίωμα ελεύθερου πολιτικού αποχωρισμού από το έθνος που καταπιέζει. Συγκεκριμένα η διεκδίκηση αυτή της πολιτικής δημοκρατίας σημαίνει πλήρη ελευθερία ζύμωσης υπέρ του αποχωρισμού και λύση του ζητήματος του αποχωρισμού με δημοψήφισμα του έθνους που αποχωρίζεται. Έτσι η διεκδίκηση αυτή δεν ισοδυναμεί καθόλου με τη διεκδίκηση του αποχωρισμού, του τεμαχισμού και του σχηματισμού μικρών κρατών. Σημαίνει απλώς συνεπή έκφραση της πάλης ενάντια σε κάθε εθνική καταπίεση. Όσο το δημοκρατικό καθεστώς ενός κράτους βρίσκεται πιο κοντά προς την πλήρη ελευθερία αποχωρισμού, τόσο πιο σπάνιες και αδύναμες θα είναι στην πράξη οι τάσεις για αποχωρισμό, γιατί τα πλεονεκτήματα των μεγάλων κρατών είναι αναμφισβήτητα και από την άποψη της οικονομικής προόδου και από την άποψη των συμφερόντων των μαζών, και μάλιστα τα πλεονεκτήματα αυτά αυξάνουν συνεχώς με την ανάπτυξη του καπιταλισμού.[^5]

Σε μία απόστροφή του λόγου του ο Λένιν θα πει ότι το έθνος δεν είναι μόνο η εργατική τάξη και η μπουρζουαζία. Ωστόσο μία τέτοια δήλωση δεν ήταν συχνή αφού αποτελούσε θέση κοινώς αποδεκτή στη δεύτερη διεθνή που ωστόσο ερμηνευόταν διαφορετικά. Τότε γιατί ο Λένιν προβάλλει την ανάγκη για σοσιαλδημοκρατική υπεράσπιση του εθνικού αυτοπροσδιορισμού; Η απάντηση είναι ότι το κάνει λόγω της κοινωνικής εξέλιξης του ίδιου του καπιταλισμού. Ακολουθώντας το Μαρξ και την κριτική της ίδιας της κοινωνικής εξέλιξης και της ανάπτυξης του καπιταλισμού ο Λένιν δε θέλει να «κατασκευάσει» μία άλλη αφήγηση για το έθνος ούτε να υπερασπίσει την εθνική ανάπτυξη: αντιθέτως, θέλει να οδηγήσει η σοσιαλδημοκρατία πολιτικά τις εξελίξεις σε διεθνές επίπεδο έτσι ώστε οι ήδη πραγματοποιούμενες αλλαγές να γίνουν προς μία επαναστατική κατεύθυνση.

Ο δημοκρατικός αγώνας για την αναγνώριση της εθνικής αυτοδιάθεσης γινόταν όλο και πιο σημαντικός στο μέτρο που για τον Λένιν ο καπιταλισμός περνούσε στο ιμπεριαλιστικό του στάδιο. Για τον ίδιο όμως (όπως και για τη Λούξεμπουργκ παρά τις διαφορές τους σε αυτό το θέμα) τα εθνικά θέματα δεν υποβιβάζονταν από αυτή την εξέλιξη αλλά γίνονταν πιο επιτακτικά: ο ιμπεριαλισμός δεν καταργούσε απλά σύνορα αλλά χώριζε ταυτόχρονα τις εργατικές τάξεις με βάση εθνικά κριτήρια. Αυτή η εξέλιξη ήταν άμεσο αντικείμενο πάλης, διαλόγου και οργάνωσης, όχι εναντίωσης στις αντικειμενικές εξελίξεις. Δεν αρκούσε η αντίσταση στις ιμπεριαλιστικές δυνάμεις ούτε και η υπεράσπιση της αυτοδιάθεσης αλλά απαιτούνταν η πολιτική ηγεσία της σοσιαλδημοκρατίας σε διεθνές επίπεδο.

Η αναγκαιότητα της πολιτικής ηγεσίας της σοσιαλδημοκρατίας (αναγκαιότητα που ενδεχομένως αναγνωρίζονταν ακόμα και από αντιπάλους του Λένιν) είχε να αντιμετωπίσει δύο εμπόδια: την άποψη που ήθελε τον πολιτικό αγώνα σε σχέση με την αυτοδιάθεση παρωχημένο λόγω των αντικειμενικών συνθηκών ανάπτυξης του καπιταλισμού (ακόμα και μετά την επανάσταση και του σοσιαλισμού στη ρώσικη επικράτεια) καθώς και την άποψη που επιζητούσε την εθνογένεση και εθνοανάπτυξη με σοσιαλδημοκρατικά κριτήρια. Σε αυτές σίγουρα προστέθηκε και μία τρίτη μετά την υποταγή του γερμανικού σοσιαλδημοκρατικού κόμματος στον ιμπεριαλιστικό πόλεμο το 1914.

Η έμφαση του Λένιν στον πολιτικό αγώνα για την εθνική αυτοδιάθεση δεν ήταν σοσιαλδημοκρατικό φετίχ. Σε αντίθεση με το συγγραφέα ενός πρόσφατου άρθρου σε σχέση με την υλική απολαυστική διάσταση της ιδέας του έθνους και της ανάγκης εναντίωσής της[^6] ο Λένιν δεν επιθυμούσε να διαχυθεί το εθνικό στο διεθνικό ή στην παγκόσμια συναδέλφωση και κουλτούρα αλληλεγγύης. Κατά τη γνώμη του γράφοντος ο Λένιν επικεντρωνόταν στην ανάληψη της ευθύνης: ποιος ήταν σε θέση και μπορούσε ιδεολογικά, πολιτικά και κοινωνικά να εκφράσει το αίτημα της εθνικής αυτοδιάθεσης που είχε προκύψει από την ανάπτυξη του καπιταλισμού-ιμπεριαλισμού; Ο Λένιν ήλπιζε ότι θα συγκρούονταν με τον Γουίλσον αλλά πρώτα έπρεπε να συγκρουστεί με τη δεύτερη διεθνή.[^7].

Ο αγώνας του Λένιν και των μπολσεβίκων μετά την κατάληψη της εξουσίας σε σχέση με τα εθνικά ζητήματα ήταν πολύπλευρος και εμφατικός. Η προσπάθεια για άρση των εμποδίων και πλήρη αυτοδιάθεση των εθνοτήτων παράλληλα με τη συνεχή ιδεολογική διαμάχη εντός του κόμματος ήταν ίσως η σημαντικότερη διεθνιστική προσπάθεια ενοποίησης εθνών η οποία δεν έγινε χωρίς δυσκολίες. Η αναγνώριση του δημοκρατικού δικαιώματος της αυτοδιάθεσης και της απόσχισης δεν ήταν απλά το όχημα για τις σοσιαλιστικές ιδέες αλλά η πραγματικά σοσιαλιστική θέση στο μέτρο που οι σοσιαλιστικές δυνάμεις οργανώνονταν και οργάνωναν την κοινωνική ζωή.[^8] Το δικαίωμα της αυτοδιάθεσης δεν ήταν με αυτή την έννοια παραχώρηση ή εργαλείο αλλά η δημοκρατική αντίφαση που μπορούσε ευκολότερα και ριζοσπαστικότερα να χειριστεί η σοσιαλδημοκρατία.

**III.** Τι σημασία έχουν αυτά σήμερα και γιατί μπορούν να μας βοηθήσουν; Πως μπορούν να ερμηνευτούν πολιτικά τα 25 περίπου χρόνια που μεσολάβησαν από την ίδρυση της Μακεδονίας μέσω των αποτελεσμάτων που παράγουν στο σήμερα; Γιατί πρέπει να μας απασχολεί η στάση απέναντι στην εσωτερική πολιτική του ελληνικού κράτους; Ποια είναι τα ζητήματα του εθνικού προσδιορισμού σήμερα σε όλο τον κόσμο και πόσο οι εθνότητες που τα απαρτίζουν στηρίζουν τις ελπίδες τους για αυτοδιάθεση σε ένα μαρξιστικό, επαναστατικό, διεθνιστικό κίνημα;

Στα παραπάνω ερωτήματα υπάρχει μία δυσκολία στην απάντησή τους. Αυτή η δυσκολία έρχεται σε αντίθεση με την ευκολία αντιπαράθεσης απέναντι στις εθνικιστικές θέσεις που εκφράζουν ρητά την παραγνώριση του ταξικού παράγοντα. Όμως και πάλι το ερώτημα παραμένει: είναι το εθνικό ζήτημα εξίσου ζήτημα δημοκρατίας και επανάστασης;

«Για τον κόσμο της κοι­νω­νι­κής αντί­στα­σης, για τον κόσμο της ερ­γα­σί­ας, τα εθνι­κι­στι­κά συλ­λα­λη­τή­ρια αντι­προ­σω­πεύ­ουν έναν ση­μα­ντι­κό κίν­δυ­νο: μέσα στις συν­θή­κες της κοι­νω­νι­κής κα­τα­στρο­φής που έχουν δη­μιουρ­γή­σει τα μνη­μό­νια, να στρα­φεί η απελ­πι­σία προς το εθνι­κι­στι­κό δη­λη­τή­ριο» γράφει η Κίνηση Απελάστε το Ρατσισμό σε ένα πρόσφατο άρθρο.[^9] Είναι σύνηθες να γίνεται διάκριση σε θέματα που αφορούν την εργασία, τις ρατσιστικές διακρίσεις και άλλες μορφές καταπίεσης όπου την προτεραιότητα έχουν οι αριστερές ιδέες και οι οργανώσεις της Αριστεράς και σε εθνικά ή διεθνούς πολιτικής θέματα όπου «αρμόδιοι» είναι οι «εχθροί» της Αριστεράς. Όμως αυτή η διάκριση κρύβει κάτι παραπάνω από ένα πιθανά αυτοσυντηρούμενο και αδιάφορο για το status quo καταμερισμό της εργασίας: κρύβει και την ίδια την περιφρόνηση του κράτους ως πεδίο ανταγωνισμού που σε κάθε ιστορική στιγμή εκφράζεται και παράγει ένα αποτέλεσμα. Υπό αυτή την έννοια το ζήτημα της ονομασίας των Σκοπίων θα μπορούσε να είχε λυθεί εν τη γενέσει του αν οι προοδευτικές δυνάμεις είχαν την απαιτούμενη πλειοψηφία και έπαιρναν την πολιτική ευθύνη. Είναι χαρακτηριστική η συνέντευξη της (κάθε άλλο παρά προοδευτικής) Μαρίας Δαμανάκη στην Καθημερινή[^10] όπου αναφέρει ότι ως μέλος του Συνασπισμού της Αριστεράς και της προόδου αντιτασσόταν στη λύση για μη ονομασία της γείτονος με τη λέξη Μακεδονία αλλά δεχόταν πιέσεις από τη βάση του κόμματος και τελικά υπέκυψε.

Τα ερωτήματα σχετικά με το ποιοι πήγαν στο συλλαλητήριο, γιατί κατέβηκαν και ποια ανάγκη εξέφραζαν είναι σημαντικό να απαντηθούν. Ίσως απαντώντας σε αυτά τα ερωτήματα να προέκυπτε ένα ακόμα: τι συνέχει ή θα συνεχίσει να συνέχει τους συμμετέχοντες, τι νέο κοινό χαρακτηριστικό θα αποκτήσουν ή ποιο είναι το νέο πεδίο προβληματισμού; Η απάντηση στην ερώτηση αυτή δεν αφορά μόνο την αποτελεσματικότητα των συγκεντρώσεων (που ούτως ή άλλως έχει υποβαθμιστεί κυρίως μετά τις πλατείες), ούτε μονοσήμαντα την πολιτική μετάφραση τους (ποιοι ωφελήθηκαν, αν θα βγει ένα νέο κόμμα). Αφορά κυρίως τη σχέση πολιτικής εξάρτησης (ποιος «κατευθύνει» και επηρεάζει ποιον πολιτικά) και πως επηρεάζεται αυτή η σχέση από την ίδια την κίνηση της πραγματικότητας. Οι συγκεντρώσεις έχουν πάντα έναν αμφίσημο χαρακτήρα αφού εντός τους αναπτύσσονται και συγκρούονται διαφορετικές αντιλήψεις και πρακτικές. Αυτή η σύγκρουση δεν παράγεται από δύο αντίθετους ιδεολογικούς πόλους αλλά φανερώνει τα όριά τους καθώς και την μετέπειτα ικανότητα δράσης τους. Κάνοντας έναν παραλληλισμό θα μπορούσαμε να αναφέρουμε ότι παρότι φαινομενικά ο Σύριζα «πρόδωσε» το ΌΧΙ του δημοψηφίσματος και όσους κινητοποιήθηκαν για να το στηρίξουν, βγήκε δυναμωμένος πολιτικά μετά από αυτό. Η εξέλιξη αυτή δεν ήταν απαραίτητα το αποτέλεσμα της ορθότερης και πιο ριζοσπαστικής πολιτικής (αφού ούτε ο κόσμος την εξέλαβε ως τέτοια) αλλά της μεγαλύτερης πολιτικής και ιδεολογικής ισχύος του εντός τουλάχιστον του εθνικού σχηματισμού. Με μία παρόμοια συλλογιστική θα μπορούσε κανείς να πει ότι και σε αυτή τη φάση η «προδοσία» των ανθρώπων που κατεβαίνουν στα συλλαλητήρια ή συμφωνούν με τα αιτήματά του ενδεχομένως δεν ευνοεί τις δυνάμεις που τους αντιστέκονται στο δρόμο.[^11]

Η Αριστερά είναι αντίθετη με τον εθνικισμό και υπέρ της συνεργασίας και της ένωσης των κρατών. Ο εθνικισμός που εκφράστηκε στο συλλαλητήριο (καμία ονομασία των Σκοπίων με τον όρο Μακεδονία, η Μακεδονία είναι ελληνική) είναι από μία συγκεκριμένη άποψη διαφορετικός από αυτόν ενός εθνικού κινήματος: το εθνικό κίνημα συσπειρώνεται γύρω από την ιδέα του έθνους-κράτους, θέλοντας να προσδιορίσει το ζωτικό χώρο του τόσο σε επίπεδο αγοράς όσο και σε επίπεδο θεσμών, δημιουργεί τις προϋποθέσεις για υπεράσπιση αυτού του χώρου ενάντια σε υπαρκτές ή όχι εξωτερικές πιέσεις και μία μερίδα του πληθυσμού αναλαμβάνει τη στρατιωτική-πολιτική καθοδήγηση και συσπείρωση. Ένα εθνικό κίνημα διεκδικεί κάτι το οποίο δεν έχει, όμως υπάρχει ελληνική Μακεδονία και τα Σκόπια δεν την απειλούν (η συζήτηση για αλυτρωτικές βλέψεις είναι εξόχως προβληματική από όπου και αν προέρχεται). Μπορεί επίσης να επεκτείνει κάτι που ήδη έχει αν και στη συγκεκριμένη περίπτωση αυτό δεν αποτέλεσε ούτε κεντρικό σύνθημα ούτε φαίνεται να αποτελεί πολιτική στόχευση του ελληνικού κράτους στο συγκεκριμένο θέμα.

Η Αριστερά ωστόσο δεν μένει στις διεκδικήσεις ενός εθνικού πλαισίου ούτε στην ελεύθερη ένωσή των εθνών-κρατών αλλά στηρίζει το ξεπέρασμά του εθνικισμού και του έθνους κράτους μέσω της οικονομικής και πολιτικής ανάπτυξης του καπιταλισμού και το προωθεί μέσω του σοσιαλισμού.[^12] Ο εθνικισμός στρέφεται ταυτόχρονα και προς τα μέσα, τον εσωτερικό εχθρό. Η καινούρια εθνική αφήγηση προωθεί συνήθως χειρότερους όρους για την εργατική τάξη μιας χώρας όσο δεν τονίζονται ζητήματα που αφορούν την εκμετάλλευση, την ανεργία, τα πολιτικά και κοινωνικά δικαιώματα και τις σχέσεις με άλλα έθνη και εθνότητες. Όμως εδώ δεν μπορούμε να στρέφουμε τα πυρά στον εθνικισμό. Ένα  «έξυπνο» διάγραμμα που κυκλοφόρησε πριν το συλλαλητήριο αποδείκνυε ότι τα λιμάνια, αεροδρόμια και οι δρόμοι της Μακεδονίας έχουν ξεπουληθεί σε εταιρίες ξένων συμφερόντων εντούτοις παραμένει ως κύριο σύνθημα το "η Μακεδονία είναι ελληνική", θέλοντας με αυτό τον τρόπο να αποδείξει την υποκρισία των όσων συμμετέχουν στα συλλαλητήρια.

Το αν ο «άλλος» συμμετείχε στην υπεράσπιση των παραπάνω υποδομών ή όχι και με ποιους όρους δεν αναιρεί το γεγονός ότι ο οποιοσδήποτε αγώνας δε χάθηκε εξαιτίας «του». Πέρα από τη συμμετοχή από ένα μεγάλο κομμάτι του κόσμου των συλλαλητηρίων και στις πλατείες ή στο δημοψήφισμα, ο τωρινός του αγώνας (στα συλλαλητήρια) κατά πάσα πιθανότητα δε θα δικαιωθεί και σε αυτό προφανώς δε θα φταίει ο κόσμος που δεν του συμπαραστάθηκε. Ο πολιτικός αγώνας δεν είναι ηθική επίκληση ή πρόσκληση για αλληλεγγύη, αλλά πρωτίστως έκφραση της αναγνώρισης μιας αναγκαιότητας.

Συνεπώς δεν μπορεί κανείς-καμία να κατηγορηθεί για συμμετοχή στα συλλαλητήρια ή στις αντισυγκεντρώσεις. Ο τρόπος με τον οποίο ο καθένας-καθεμιά επέλεξε να το κάνει, το ποιον έβαλε απέναντί του, τι συνθήματα είχε και τι πολιτική στόχευση έχουν σημασία για το πώς αντιλαμβάνεται τον κόσμο γύρω του και τις δυνατότητες να πετύχει αυτά για τα οποία διαδηλώνει. Η Αριστερά οφείλει να στέκεται κριτικά απέναντι στον τρόπο που μάχεται εναντίον του εθνικισμού με σκοπό να προωθήσει καλύτερα την κοινή οργάνωση και πολιτική διαπαιδαγώγηση των προλεταρίων όλων των χωρών. Ίσως δεν της αρκεί ο ηρωισμός και η αυτοεπιβεβαίωση μιας ιστορικής αλήθειας.

**IV.** Ο Λένιν επέστρεφε συνεχώς στο ζήτημα του δικαιώματος για εθνικό αυτοπροσδιορισμό παρότι τόσο το ρώσικο σοσιαλδημοκρατικό κόμμα όσο και η δεύτερη διεθνής είχαν ξεκάθαρες και επικυρωμένες από συνέδρια θέσεις για το ζήτημα ήδη από τις αρχές του 20^ου^ αιώνα. Δε θα ήταν υπερβολή να λέγαμε ότι από το 1914 μέχρι το θάνατο του Λένιν το εθνικό ζήτημα και η σύνδεσή του με τον ιμπεριαλιστικό πόλεμο (καθώς και τα ζητήματα των κρατών της ομοσπονδίας μετά τη ρώσικη επανάσταση) απορρόφησε ίσως (με εξαίρεση τη ΝΕΠ) το μεγαλύτερο κομμάτι των προσπαθειών του τόσο εντός Ρωσίας όσο και διεθνώς. Το εθνικό ζήτημα και το δικαίωμα του εθνικού αυτοπροσδιορισμού φαινόταν να επανέρχεται συνεχώς στο προσκήνιο όσο και αν φαινόταν ξεπερασμένο. Η συνεχής επανεμφάνιση των ζητημάτων αυτών για τον Λένιν είχε μία ιστορική σημασία: έφερνε μαζί και την πολιτική αντιπαράθεση μεταξύ των μαρξιστών της δεύτερης διεθνούς και εξέφραζε ταυτόχρονα την πολιτική παρακμή της. «Η σοσιαλδημοκρατία είναι ένα πτώμα που σαπίζει» θα πει η Λούξεμπουργκ το 1914 και θα μνημονεύσει αργότερα ο Λένιν[^13] εφόσον δε στάθηκε ικανή να αποτρέψει τη συμμετοχή των εργατών στον ιμπεριαλιστικό πόλεμο. Ο εθνικισμός εισχωρούσε στην πολιτική της σοσιαλδημοκρατίας με διάφορες μορφές φανερώνοντας τόσο την κοινωνική του πραγματικότητα όσο και την ανάγκη για οργανωμένη πάλη εναντίον του.

Ανάμεσα στις κατηγορίες για σωβινισμό και εθνικό σοσιαλισμό ο Λένιν επικρίνει και τον (ιμπεριαλιστικό) οικονομισμό.[^14] Από μια πρώτη ματιά κάτι τέτοιο φαντάζει περίεργο: πως σχετίζεται η εθνικιστική πολιτική με τον οικονομισμό και τι σημαίνει οικονομισμός; Συνοπτικά θα μπορούσαμε να πούμε ότι οικονομισμός (στην περίοδο που εξετάζει ο Λένιν) είναι μία συγκεκριμένη τάση που θεωρεί ότι από μία οικονομική εξέλιξη που περιγράφεται σαν γενική απορρέουν συγκεκριμένα πολιτικά και οικονομικά αποτελέσματα και ως εκ τούτου «καθήκοντα» για τους επαναστάτες. Η γενική οικονομική ανάλυση και η αναζήτηση τάσεων στην ανάπτυξη του καπιταλισμού δεν είναι κατακριτέα για το Λένιν, ωστόσο για τον ίδιο η ανάπτυξη του καπιταλισμού σημαίνει ανάπτυξη όλων των κατηγοριών του και όχι μόνο του «αντιπάλου» (είτε αυτό λέγεται αστική τάξη, μικροαστική πολιτική κτλ.). Αυτό σημαίνει ότι και τα δημοκρατικά αιτήματα, όπως το δικαίωμα για εθνικό αυτοπροσδιορισμό παίρνουν νέα χαρακτηριστικά την περίοδο του ιμπεριαλισμού (από ότι νωρίτερα) και το κυριότερο απειλούνται ότι θα «επιλυθούν» μέσω της αστικής πολιτικής. Για το Λένιν δεν υπάρχει όριο: η ίδια η ανάπτυξη του καπιταλισμού θα γεννήσει συγκρούσεις και δημοκρατικές διεκδικήσεις τις οποίες θα προσπαθήσει με τον ένα ή τον άλλο τρόπο να επιλύσει. «Καμία οικονομική εξέλιξη δεν καθορίζεται από νόμους» συνεπώς τα αποτελέσματα που θα παράξει θα καθοριστούν από την ενεργό συμμετοχή και πολιτική διαπαιδαγώγηση των μαζών. Πρακτικά αυτό σημαίνει ότι είναι καθόλα δυνατή η μετατόπιση σε εθνικιστικές θέσεις εφόσον χάνεται ή συσκοτίζεται ο ορίζοντας της επίλυσης τέτοιων ζητημάτων μέσω της πολιτικής της σοσιαλδημοκρατίας (και όχι του σοσιαλισμού).

Είναι άραγε οι εθνικιστές η κοινωνική πραγματικότητα του εθνικισμού; Δεν αμφιβάλλει καμία ότι σε ένα βαθμό είναι. Είναι επίσης υπαρκτή η κοινωνική πραγματικότητα των κρατών με διαφορετικό επίπεδο ανάπτυξης και η ύπαρξη εθνικών ζητημάτων (ίσως όχι στην Ελλάδα) που αποτελούν πεδίο πάλης κοινωνικών δυνάμεων. Η προσέγγιση του καπιταλισμού και του νεοφιλελευθερισμού από τη μεριά ενός έθνους–κράτους που καταπιέζεται δεν είναι όμως προνόμιο μόνο μιας δεξιάς αφήγησης.[^15] Απηχεί ακόμα και όταν ζητήματα όπως το όνομα της γείτονος χώρας δεν είναι στο προσκήνιο, αφού αποτελεί μία κατάσταση κληροδοτημένη από την ιστορία και αποσύνθεση της Αριστεράς τον 20^ο^ αιώνα. Η υπόσχεση ότι σε μία χώρα μπορεί να δημιουργηθούν οι συνθήκες για ανάπτυξη του σοσιαλισμού δε δημιουργεί από μόνη της τον εθνικισμό όσο αποδυναμώνει την έννοια του σοσιαλισμού. Ας θυμηθούμε για άλλη μια φορά το Λένιν:

>Τον καιρό που το προλεταριάτο των προηγμένων χωρών ανατρέπει την αστική τάξη και αποκρούει τις αντεπαναστατικές της απόπειρες, τα καθυστερημένα και καταπιεζόμενα έθνη δεν περιμένουν, δεν παύουν να ζουν, δεν εξαφανίζονται. Αν αυτά επωφελούνται για να κάνουν εξέγερση (αποικίες, Ιρλανδία) ακόμα και από μία εντελώς μικρή, σε σύγκριση με την κοινωνική επανάσταση, κρίση της ιμπεριαλιστικής αστικής τάξης, όπως είναι ο πόλεμος του 1915--1916 τότε δεν χωράει αμφιβολία ότι θα επωφεληθούν για εξέγερση πολύ περισσότερο από τη μεγάλη κρίση του εμφυλίου πολέμου στις προηγμένες χώρες. Η κοινωνική επανάσταση δεν μπορεί να συντελεστεί διαφορετικά παρά σαν εποχή που  συνδυάζει τον εμφύλιο πόλεμο του προλεταριάτου ενάντια στην αστική τάξη στις προηγμένες χώρες με ολόκληρη σειρά δημοκρατικών και επαναστατικών, μαζί και εθνικοαπελευθερωτικών κινημάτων στα υπανάπτυκτα, καθυστερημένα και καταπιεζόμενα έθνη.[^16]

Η υπενθύμιση αυτή δεν είναι για να μας αποθαρρύνει αφού σήμερα δεν φαίνεται να υπάρχουν καν οι προοπτικές για σοσιαλιστική επανάσταση. Αν διατηρεί ακόμα κάποιο νόημα είναι ότι δεν παραγνωρίζει τη σημασία των κοινωνικών εξελίξεων για την κατανόηση και τη μάχη τόσο ενάντια στον εθνικισμό όσο και στη μάχη για το σοσιαλισμό. Στη μεγάλη της πλειοψηφία η Αριστερά αντιδρά όσον αφορά τα εθνικά θέματα προσπαθώντας να καταγγείλει τους ιμπεριαλιστικούς θεσμούς (ΝΑΤΟ) ή/και τον ελληνικό εθνικισμό ή τους φορείς του ιμπεριαλισμού στη χώρα δίνοντας κατά περίπτωση βαρύτητα είτε στους μεν είτε στον δε. Όμως δεν είναι ο εθνικισμός που στέκεται απέναντί μας αλλά και η ίδια η καταπατημένη ιστορία της ιδέας για συναδέλφωση και συνεργασία των λαών και της πάλης για σοσιαλισμό. | **P**

[^1]: Λένιν---Για το δικαίωμα των εθνών στην αυτοδιάθεση (1914), Άπαντα τόμος 25, σελ. 274

[^2]:<https://avantgarde2009.wordpress.com/2017/10/02/gia_thn_katalonia/>

[^3]: Μία αρκετά συνοπτική περιγραφή του εμφυλίου στη Γιουγκοσλαβία περιγράφεται στο βιβλίο του Tony Judt: Η Ευρώπη μετά τον πόλεμο. Ωστόσο πηγές πρέπει να αναζητηθούν και σε εκθέσεις του ΝΑΤΟ (<https://journals.lib.unb.ca/index.php/jcs/article/view/4355/5009#a47>) και σε κείμενα-ομιλίες των Μιλόσεβιτς-Τούτζμαν.

[^4]: Σε μία από τις λίγες αλλά αδίστακτες διαφωνίες του Λένιν με τη Λούξεμπουργκ για το εθνικό ζήτημα ο Λένιν θα διαπιστώσει ότι ενώ φυσικά η Λούξεμπουργκ ενδιαφέρεται μόνο για την τύχη της διεθνούς σοσιαλδημοκρατίας «πέφτει» θύμα της της εμμονής για εναντίωσή της στο σοσιαλιστικό κόμμα Πολωνίας που ήταν υπέρ της απόσχισης της Πολωνίας από τη Ρωσία. Έτσι συνεχίζει ο Λένιν «βλέπει μόνο την ανάγκη να πει το αντίθετο από ότι λέει το πολωνικό σοσιαλιστικό κόμμα». Από τη σκοπιά εντούτοις των καθηκόντων του προλεταριάτου και των δύο χωρών, η υποστήριξη του δικαιώματος για αυτοδιάθεση θα μπορούσε να έχει ιδεολογικά και οργανωτικά οφέλη. <https://www.marxists.org/archive/lenin/works/1914/self-det/index.htm>

[^5]: Λένιν, Η σοσιαλιστική επανάσταση και το δικαίωμα αυτοδιάθεσης των εθνών (1916), Άπαντα τόμος 27, σελ. 259

[^6]: <https://bestimmung.blogspot.gr/2018/02/blog-post.html>

[^7]: Είναι αποκαλυπτική η ομιλία του προέδρου των Η.Π.Α. Γουίντροου Γουίλσον (8 Ιανουαρίου 1918) προς το κογκρέσο για υιοθέτηση των 14 σημείων-προτάσεων με στόχο την επικράτηση της ειρήνης στην Ευρώπη μετά τον πρώτο παγκόσμιο πόλεμο. Η ίδια η ομιλία είναι βασισμένη στις προτάσεις των Μπολσεβίκων για τερματισμό του πολέμου και για ειρηνική διευθέτηση των εθνικών ζητημάτων σε τέτοιο βαθμό μάλιστα ώστε να αναγνωρίζεται το «μεγάλο πνεύμα που τους διακατέχει». <https://wwi.lib.byu.edu/index.php/President_Wilson's_Fourteen_Points>

  Το θέμα εδώ δεν είναι η αναγνώριση της αξίας του αντιπάλου αλλά το πραγματικό πολιτικό διακύβευμα της ειρήνης με καπιταλιστικό ή σοσιαλιστικό πρόσημο. Η ανακοίνωση του σοσιαλιστικού κόμματος των Η.Π.Α. 11 μέρες αργότερα είναι εξίσου ενδιαφέρουσα. Οι σοσιαλιστές αφού συγχαρούν τον πρόεδρο για την ομιλία επισημαίνουν ότι η πολιτική που ακολουθεί από τη διακήρυξη του προέδρου είναι ουσιαστικά η υιοθέτηση των σοσιαλιστικών προτάσεων και πρακτικών. <https://www.marxists.org/history/usa/parties/spusa/1918/0113-stllabor-peaceplanwins.pdf>

  Δυστυχώς ο πολιτικός αγώνας για την επικράτηση της σοσιαλιστικής οπτικής δε δικαιώνεται. Τα 14 σημεία θα υιοθετηθούν από τις ευρωπαϊκές δυνάμεις οι οποίες ταυτόχρονα θα στείλουν (μέσα σε αυτές και η Ελλάδα) στρατεύματα για να πολεμήσουν κατά των εμπνευστών της ειρήνης και της επανάστασης στη Ρωσία.

[^8]: Η αντιπαράθεση Λένιν-Στάλιν γύρω από το εθνικό ζήτημα των ομοσπονδιών και κυρίως της Γεωργίας περιγράφεται γλαφυρά στο βιβλίο του Μοσέ Λεβίν «Η τελευταία μάχη του Λένιν».

[^9]: <https://www.kar.org.gr/2018/02/07/ta-syllalitiria-i-aristera-i-prooptiki/>

[^10]: <http://www.kathimerini.gr/919576/opinion/epikairothta/politikh/pws-to-zhthma-ths-onomasias-ths-pgdm-egine-xainoysa-plhgh-mia-proswpikh-martyria>

[^11]: Υπό αυτή την έννοια οι διαφορές με τις κινητοποιήσεις του 1992 και τα 25 χρόνια που μεσολάβησαν έχει σημασία να ερμηνευτούν πολιτικά και όχι μόνο ιστορικά.

[^12]: Δεν είναι τυχαίο ότι ο Λένιν αναφέρει δύο περιόδους ανάπτυξης των εθνικών κινημάτων: η πρώτη όταν οι ίδιοι οι ταξικοί αγώνες εκφράζονταν μέσα στο έθνος κράτος (αστικές επαναστάσεις-εθνικές ταξικές συγκρούσεις) και μία δεύτερη όταν οι ταξικοί δημοκρατικοί αγώνες εκφράζονται στο επίπεδο της διεθνούς οικονομίας και πολιτικής (δυνατότητα για προλεταριακές επαναστάσεις, αντιιμπεριαλιστικός αγώνας).

[^13]: <https://www.marxists.org/archive/lenin/works/1922/feb/x01.htm>

[^14]: <https://www.marxists.org/archive/lenin/works/1916/carimarx/index.htm>

[^15]: <https://platypus1917.org/2017/11/07>

[^16]: Λένιν, Σχετικά με τη γελοιογραφία του μαρξισμού και τον ιμπεριαλιστικό οικονομισμό (1916), Άπαντα τόμος 30, σελ. 112
